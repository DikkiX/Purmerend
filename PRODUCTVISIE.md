**Productvisie Atlas**

_Gemeente Purmerend_

**Visie**

Open data en onze gemeentelijke data is van iedereen en beschikbaar voor iedereen. Wij bieden die gegevens op één centrale plek aan: voor de geo-gerefereerde informatie is dat Atlas. Onze Atlas maakt het mogelijk om geo-gerefereerde gegevens in een kaart te raadplegen.

Voor Atlas maken we gebruik van open-source software. Dit doen we om snel te kunnen schakelen, dynamischer en onafhankelijk te zijn van een leverancier. We willen een gis-viewer die helemaal naar onze eigen wensen is. Als gemeente staan we zelf aan het roer om Altas actueel en relevant te houden. We maken 1 omgeving waarin zowel interne – als externe datasets zijn te bekijken op een kaart. Ons statement: We willen gewoon een &#39;_vet coole gis viewer_&#39;!

**Doelgroep**

Op de eerste plaats is Atlas ontwikkeld voor de medewerkers van de gemeente Purmerend. Zij kunnen binnen- en buiten het bedrijfsnetwerk gegevens op de kaart raadplegen die ze nodig hebben voor hun werk. Daarnaast zijn onze inwoners en bedrijven belangrijke gebruikers. Zij kunnen nu op de kaart bijvoorbeeld zien waar welke parkeerzone ligt en waar leegstand in de binnenstad is.

**Behoefte**

Gebruikers willen graag gebruiksvriendelijk toegang tot informatie. Informatie in de vorm van een kaart of afbeelding is vaak veel duidelijker en geeft sneller inzicht dan een lap tekst.

We willen in gesprek over de betekenis van data. Wat betekenen de verzamelde gegevens voor het oplossen van een maatschappelijk vraagstuk? Hierbij helpt het als we allen naar dezelfde data kijken, we weten waar de informatie vandaan komt en hoe betrouwbaar deze is. Door snel te kunnen schakelen, houden we de techniek actueel. En op inhoud kunnen we blijven voldoen aan de behoefte van de diverse gebruikers. De behoefte om datasets bij elkaar in de kaart te kunnen presenteren groeit sterk. In onze atlas kun je visueel verbanden gaan zien.

**Product**

Atlas is een responsive web-applicatie en via internet benaderbaar. Iedereen kan er gebruik van maken ongeacht je (mobiele) apparaat. Het is een gisviewer met daarin voorgedefinieerde kaartlagen relevant voor onze organisatie. De beheerder van Atlas bepaalt nu welke interne en/of externe gegevens in de viewer raadpleegbaar zijn.

Belangrijkste features van dit moment, zijn:

- Eenvoudig te gebruiken kaartviewer met voorgedefinieerde kaartlagen met gegevens over onze gemeente voor in- en externe gebruikers.
- Atlas herkent bij het openen van de kaart of je een interne of externe gebruiker bent en dat bepaalt wat je in Atlas kunt raadplegen.
- Je kunt zoeken in de atlas op adres (API kadaster) en data (binnen de geselecteerde kaartlagen).
- Meten in de kaart (afstand en inhoud)
- Adresselectie d.m.v. rechthoek of polygoon
- Combinatie van de Cyclomedia API (intern) en Google Maps (extern) voor rondkijkfoto&#39;s.

Dit zijn de huidige features, maar we blijven doorontwikkelen op basis van de wensen en mogelijkheden.

**Doelen van Atlas**

- De burger via de kaart informeren op basis van actuele data vanuit de bron waar de medewerker van de gemeente ook gebruik van maakt; de burger heeft hierdoor dezelfde informatiepositie
- Atlas zorgt ervoor dat medewerkers van de gemeente, die bepaalde gegevens niet in hun eigen &quot;systeem&quot; beschikbaar hebben (buiten en/of binnen), deze toch kunnen inzien zodat zij sneller, betere beslissingen kunnen nemen
- We combineren interne data met externe data en dat geeft een completer inzicht
- Atlas stimuleert betere samenwerking door een domeinonafhankelijk informatiepunt te zijn

**Ontwikkelagenda**

Nu de eerste versie van Atlas is opengesteld voor alle mogelijke gebruikers op Gitlab, zijn ook onze wensen voor de doorontwikkeling van Atlas heroverwogen. Door het product beter en breder onder de aandacht te brengen hopen we in ieder geval binnen het netwerk van gemeentes meer gebruikers te vinden. We willen dan gezamenlijk verder doorontwikkelen en de kosten samen dragen zodat nieuwe functionaliteiten nog sneller beschikbaar komen.

Doelen voor de doorontwikkeling zijn:

- Zelf als gebruiker kaartlagen kunnen toevoegen zodat je gepersonaliseerde visualisaties kunt maken
- Voorkeursinstellingen mogelijk maken (elke gebruiker begint met een kaart waarin gepersonaliseerde vaste kaartlagen aan- of uitstaan)
- Metadata benaderbaar maken vanuit Atlas. Dit moet laagdrempelig zijn en vanuit de databronnen worden geleverd.
- Look-and-feel van Atlas aanpassen (nog meer van deze tijd maken)
- Tijdreizen in de kaart (hoe zag het er 1 jaar geleden m.b.t. tot de data uit in vergelijking met nu?)

Als Datalab van Purmerend zien we Atlas als een laagdrempelige gis-viewer. Meer specifieke tooling voor het analyseren van data valt buiten de scope van Atlas. Dit gaan we dan ook ontwikkelen in een nieuw product. Daarnaast gaan we starten met een dataportaal waarin alle data (zichtbaar bijv. in de atlas) voor iedereen te downloaden (of linken, etc.) is in eigen toepassingen met een daarbij behorende metadatacatalogus.